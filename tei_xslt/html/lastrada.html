<html lang="it">
  <head>
    <meta charset="UTF-8"/>
    <title>La strada — Sequenza I</title>
    <style>
          body {
            font-family: system-ui, -apple-system, BlinkMacSystemFont, "Segoe UI", sans-serif;
            max-width: 800px;
            margin: 2rem auto;
            line-height: 1.5;
          }
          h1, h2, h3 {
            font-weight: 600;
          }
          .scene {
            margin: 1.5rem 0;
            padding: 1rem;
            border: 1px solid #ddd;
            border-radius: 8px;
          }
          .scene &gt; h2 {
            margin-top: 0;
          }
          .stage {
            font-style: italic;
            color: #555;
          }
          .speech {
            margin: 0.4rem 0;
          }
          .speaker {
            font-weight: 600;
            text-transform: uppercase;
            margin-right: 0.4rem;
          }
        </style>
  </head>
  <body><h1>La strada — Sequenza I</h1><p><strong>Source:</strong>Il primo Fellini: Lo sceicco bianco – I vitelloni – La strada – Il bidone
          (1969)
        </p>

      
      <section class="scene"><h2>PRIMO TEMPO — Sequenza I</h2>
        PRIMO TEMPO — Sequenza I
        Zampanò compra per diecimila lire circa una ragazza un po’ matta che si chiama Gelsomina, e di notte parte con lei.

        <p class="stage">Esterno spiaggia e brughiera. Giorno.</p>

        <p>In fondo ad una brughiera deserta, costeggiante una lunghissima spiaggia orlata di spume bianche, si distingue una figuretta femminile, che avanza tra i bassi cespugli recando qualcosa. Voci di bambine gridano un richiamo.</p>

        <p class="speech"><span class="speaker">Voci bambine</span> <p>Gelsomina! ... Gelsomina! …</p></p>

        <p>Quattro bimbette tra i sei e gli otto anni, scalze, vestite di stracci, si dirigono correndo verso la ragazza che avanza dal fondo, seguitando a chiamarla.</p>

        <p class="speech"><span class="speaker">Bambine</span> <p>Gelsomina! ... Gelsomina! ...</p></p>

        <p>La ragazza che avanza è, come le bimbe, scalza e vestita di stracci. Ha una strana espressione, tra grave e svagata, sul volto mutevole. Reca sotto il braccio alcune legne che ha raccolte; i richiami delle bimbe non la inducono affatto ad affrettare il passo.</p>

        <p class="speech"><span class="speaker">Bambine</span> <p>Dice la mamma di andare subito... È venuto un uomo... Dice di andare subito...</p></p>

        <p class="speech"><span class="speaker">Gelsomina</span> <p>Chi è? ...</p></p>

        <p class="speech"><span class="speaker">Bambina più piccola</span> <p>Un uomo, grosso, grande...</p></p>

        <p class="speech"><span class="speaker">Bambina più grande</span> <p>Dice che Rosa è morta...</p></p>

        <p class="stage">Gelsomina si mette a correre.</p>
        <p class="stage">DISSOLVENZA INCROCIATA.</p>
      </section>

      
      <section class="scene">
        <p class="stage">Esterno. Capanna di Gelsomina. Giorno.</p>

        <p>Gelsomina, con le due sorelline, giunge correndo davanti alla sua casa. La casa di Gelsomina è una capanna di assi, allineata con molte altre simili sulla fila di dune che limitano una lunghissima spiaggia semideserta...</p>

        <p class="speech"><span class="speaker">Madre</span> <p>Gelsomina! ...</p></p>

        <p class="speech"><span class="speaker">Madre</span> <p>Ti ricordi Zampanò, che prese Rosa?...</p></p>

        <p class="speech"><span class="speaker">Madre</span> <p>Povera figlia mia! ... Non vedrò mai nemmeno dove l’hanno sotterrata!</p></p>

        <p class="speech"><span class="speaker">Madre</span> <p>È morta... poverina... È morta... Era così bella, così brava, sapeva fare tutto... tutto!</p></p>

        <p class="speech"><span class="speaker">Madre</span> <p>Vedete, Zampanò, come le somiglia quest’altra figlia mia... Questa è Gelsomina. Ah! come siamo disgraziati... Io, Zampanò, ve l’ho detto, questa non è come la Rosa. Questa, poverina, è tanto buona... ma se mangia tutti i giorni cambia anche testa... Ci vuoi andare con Zampanò?</p></p>

        <p class="speech"><span class="speaker">Madre</span> <p>Al posto di Rosa? T'insegna un mestiere anche a te... guadagni qualcosa anche te e qui in casa è una bocca di meno da sfamare...</p></p>

        <p>Ricomincia ad abbracciare e baciare Gelsomina, con un impeto di sincero — ma sempre sgangherato — scoramento amaro.</p>

        <p class="speech"><span class="speaker">Madre</span> <p>Eh, Gelsomina? Zampanò è buono sai? Ti tratta bene, ti porta in giro per il mondo, canti, balli, e poi vedi cosa mi ha dato, Gelsomina? Mi ha dato diecimila lire! Guarda ce le ho qui... Diecimila lire! Devo fare aggiustare il tetto e queste creature mangiano un po’... Ma perché ci ha lasciato vostro padre! Gelsomina mia! Tu sei già grande un lavoro non I'hai mai fatto, non è mica colpa tua, poverina, se non sei come le altre ragazze... Non vuoi un po' aiutare la tua mamma? E voi le insegnerete un mestiere, vero Zampanò?</p></p>

        <p>Gelsomina, che ha sempre ascoltato con gli occhi gonfi di lacrime per la morte della sorella, ora ha un lieve sussulto; alza stupefatta, turbata, lo sguardo su sua madre, poi lo volge su Zampanò. La madre continua. Gelsomina tace sempre, turbatissima. Zampanò dice con una cordialità tutta esteriore, da imbonitore:</p>

        <p class="speech"><span class="speaker">Zampanò</span> <p>Sicuro! Faccio imparare persino ai cani io...</p></p>

        <p>Toglie di tasca del denaro, lo porge ad una delle ragazzine con l’atto e tono di grandiosità istrionica:</p>

        <p class="speech"><span class="speaker">Zampanò</span> <p>Ehi, bambini, andate a comprare un chilo di salame, mezzo chilo di formaggio e due fiaschi di vino. Sono fatto così, io, tenete, avanti, andate.</p></p>

        <p>Ma Gelsomina, che fino ad ora è rimasta silenziosa, turbata, a occhi bassi, ora si volge verso la spiaggia e senza dir parola si allontana. La madre la chiama, allarmata e lamentosa.</p>

        <p class="speech"><span class="speaker">Madre</span> <p>Gelsomina! ... ma perché fai così? Vieni qui...</p></p>

        <p>Gelsomina non risponde. Si piega su sé stessa accovacciandosi sui talloni, e rimane così, con lo sguardo vagante sulle onde. Di nuovo si sente la voce della madre che la chiama.</p>

        <p class="speech"><span class="speaker">Madre (fuori campo)</span> <p>Gelsomina! …</p></p>

        <p>Gelsomina non accenna a rispondere. Il suo volto mutevole passa con rapidità da un’ansia lacrimosa a una breve risatina infantile; poi torna ad incupirsi...</p>

        <p class="stage">DISSOLVENZA INCROCIATA.</p>
      </section>

      
      <section class="scene">
        <p class="stage">Esterno. Capanna di Gelsomina. Giorno.</p>

        <p>Gelsomina seguita dalle sorelline e dalla madre si avvia rapidamente per raggiungere il carrozzone di Zampanò. Una donna le si fa incontro e le chiede:</p>

        <p class="speech"><span class="speaker">Donna</span> <p>Te ne vai, Gelsomina?...</p></p>

        <p class="speech"><span class="speaker">Gelsomina</span> <p>Parto. Me ne vado.</p></p>

        <p class="speech"><span class="speaker">Donna</span> <p>Dove vai?...</p></p>

        <p class="speech"><span class="speaker">Gelsomina</span> <p>Vado in giro, a lavorare... M'insegno un mestiere, poi mando i soldi a casa... Faccio anch’io l’artista... Vado a lavorare anch’io come Rosa...</p></p>

        <p class="speech"><span class="speaker">Donna</span> <p>E quando torni?...</p></p>

        <p>Gelsomina non risponde subito, smarrita; improvvisamente spaventata, si volge a guardare sua madre.</p>

        <p class="speech"><span class="speaker">Gelsomina</span> <p>Quando torno?...</p></p>

        <p>Tace qualche istante; poi si mette a correre verso la motocicletta, inconsultamente, come per sfuggire alla paura e al pianto. La madre le grida, querula, improvvisamente angosciata:</p>

        <p class="speech"><span class="speaker">Madre</span> <p>Non ci andare!... Figlia mia, non ci andare!...</p></p>

        <p>Raggiunge Gelsomina, e prende ad abbracciarla e a stringerla, in modo eccessivo, sgangherato, lamentandosi e piangendo. Poi Gelsomina si china ad abbracciare le sorelline.</p>

        <p class="speech"><span class="speaker">Madre</span> <p>Non voglio che te ne vai!... La mia creatura!... La mia figliola!</p></p>

        <p>Zampanò, vicino al carrozzone, si appresta a partire e grida a Gelsomina e alla madre per sollecitarne il commiato.</p>

        <p class="speech"><span class="speaker">Zampanò</span> <p>Ho detto che torniamo presto!</p></p>

        <p>Gelsomina si mette a correre verso Zampanò. La madre e le sorelline la rincorrono salutandola. Gelsomina si arresta, si volta verso di loro e con atteggiamento buffonesco fa un saluto militare.</p>

        <p class="speech"><span class="speaker">Gelsomina</span> <p>Partenza!</p></p>

        <p class="speech"><span class="speaker">Madre</span> <p>La tua roba — Gelsomina, il tuo scialle, il tuo scialle.</p></p>

        <p>Zampanò ha già avviato il motore ed invita bruscamente Gelsomina a salire sulla roulotte.</p>

        <p class="speech"><span class="speaker">Zampanò</span> <p>Salta dentro!</p></p>

        <p>Gelsomina ha un attimo di smarrimento poi sale rapidamente sulla motocarrozzetta. La madre sempre più angosciata grida:</p>

        <p class="speech"><span class="speaker">Madre</span> <p>Figlia mia! Povera figlia mia!</p></p>

        <p>Il veicolo infila a forte velocità la lunga strada deserta, seguito per un breve tratto dalle sorelline di Gelsomina che continuano a salutare. Gelsomina dall’apertura posteriore del motociclo risponde loro agitando la mano, poi con le lacrime agli occhi e con grande tristezza abbassa lentamente il tendone.</p>
        <p class="stage">DISSOLVENZA.</p>
      </section>

      
      <section class="scene">
        <p class="stage">Esterno. Strada costiera. Giorno.</p>
        <p>La motocicletta cammina a forte andatura lasciandosi alle spalle le ultime baracche che costeggiano la strada.</p>
      </section>

    </body>
</html>
